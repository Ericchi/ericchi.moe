---
title: "Una rete di catene"
date: 2024-06-16T20:41:28+01:00
draft: false
---

Ho passato anni a fare la cacca sulle VPN e a dire a tutti che non servono a niente nel concreto, e che si dovrebbe fare ben altro per rendere internet un posto migliore.
In questi giorni ne sto provando una e la mia convinzione non è cambiata.



Perché la gente usa le VPN?


Perché le persone spendono soldi ogni mese pensando che le VPN mettano un cerotto sopra al cattivo uso che fanno della tecnologia?


Perché piuttosto che comprare una VPN, le persone non cambiano i DNS con quelli più sicuri con SSL di Mullvad o Quad9?


Perché se le persone vogliono più privacy non la smettono di usare Chrome o Opera e passano a LibreWolf, Brave, Ungoogled Chromium o Hardened Firefox?


Perché le persone si lamentano di Windows 11 ma non fanno il primo passo verso altri sistemi operativi, sperando invece che per qualche miracolo il loro computer la smetta di pugnalarle alle spalle con aggiornamenti terribili, obsolescenza programmata e funzioni non richieste che sono una peggio dell'altra?


Perché le persone vanno in giro per internet a prendere i virus scaricando file da siti a caso per installare le loro cose piuttosto che affidarsi a un package manager?


Perché le persone riutilizzano la stessa identica password per registrarsi a tutti i loro siti o salvano le password dentro al browser invece che usare soluzioni ugualmente comode ma infinitamente più sicure come i password manager criptati di Keepass o BitWarden?


Perché le persone usano i social con così tanta leggerezza pur sapendo che i loro dati personali vengono venduti e dati in pasto alle intelligenze artificiali?



A volte sento dire che il vecchio internet è morto.


A volte sento dire che lo hanno ucciso i social.


A volte sento dire che tanto non c'è niente da nascondere, quindi va bene se le grosse corporation vendono i nostri dati personali come se fossero succosi animali pronti al macello.



L'internet soffre ogni volta che supportate una compagnia che fa dell'internet un mero mezzo per guadagnare soldi grazie al vostro engagement.


L'internet soffre quando consumate brainrot scorrendo tra feed infiniti sui social.


L'internet soffre ogni volta che comprate un prodotto solo perché lo streamer di turno lo sponsorizza facendo credere che sia una panacea per tutti i mali.


L'internet soffre quando utilizzate il cadavere di quello che un tempo era davvero un buon sistema operativo ma che ora esiste e peggiora sempre di più perché Microsoft sa che la società non vuole imparare a usare sistemi diversi.


In realtà, l'internet soffriva già allora per colpa di Microsoft, nello specifico per colpa di Internet Explorer, ma in confronto a ora era solo un graffietto.



Io sono disposta a ricostruire un internet migliore dove le VPN non fanno da palliativo per la paura sociale di essere spiati.


Il problema è che il mondo non lo è, perché il mondo ha scelto Facebook, Instagram, Tik Tok e WhatsApp.


Perché il mondo si è arreso.


Perché il mondo rimane a guardare quella che molte persone chiamano "enshittification".


Perché la rete di libertà e creatività è diventata una rete di catene. E per quella rete di catene, le VPN sono soltanto un cerotto.
