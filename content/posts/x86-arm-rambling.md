---
title: "Un rambling sulla magia dei computer e le bacchette sbagliate"
date: 2022-10-15T01:05:00+02:00
type: mylayout
layout: posts-color
---

Per chi mi conosce da tanto tempo, non sarebbe una sorpresa se io all'improvviso e in una situazione qualsiasi me ne uscissi con frasi da matta e assolutamente off-topic del calibro di «L'informatica è una forma di magia e la programmazione è l'invocazione dei suoi incantesimi!» (Cosa che tra l'altro credo fermamente. Non è un caso che si dica «essere un mago del computer» nel gergo comune).
Chi mi conosce bene sa anche che ho un certo favoritismo nei confronti del mondo di Linux perché se l'informatica è la magia, Linux è la bacchetta migliore per lanciare incantesimi.
Ora, mi dispiace fare un parallelismo con Harry Potter, date le spiacevoli uscite della sua autrice, ma devo elogiare la Rowling per aver scritto un passaggio che ho apprezzato davvero tanto.
Ogni mago ha una bacchetta che gli si addice e due persone diverse si trovano meglio con bacchette diverse.
Ora, questo concetto può essere applicato alla mia forma di magia preferita da due punti di vista differenti.
Il primo è che ogni utente si trova naturalmente meglio con il desktop personalizzato come preferisce. Per fare un esempio pratico, c'è chi preferisce avere una barra dei menù condivisa tra le varie applicazioni sul bordo superiore dello schermo (come su Mac OS) o chi preferisce avere barre dei menù separate per ogni singola applicazione (come su Windows).
Linux è eccellente in questo, perché permette a chiunque di personalizzare l'intero desktop come preferisce, fino all'ultimo pixel.
Grazie a questa caratteristica posso vantarmi di avere creato il mio personale spazio di lavoro, completamente differente da quello di tutte le altre persone e adatto alle mie esigenze e preferenze.
Tuttavia, per questo rambling mi voglio concentrare di più sul secondo punto di vista, che è stato sempre ignorato fino a quando prima Raspberry e poi Apple non lo hanno fatto notare al mondo intero.
Vi droppo la bomba: Per più di 30 anni, noi abbiamo comprato computer portatili creati nel modo sbagliato.
Per più di 30 anni, le industrie ci hanno propinato computer **desktop** rimpiccioliti e riadattati per stare in una forma più o meno compatta, vendendoceli come "computer portatili".
Ora, in effetti portatili lo sono. Ma sono paragonabili a dei maghi che brandiscono la bacchetta sbagliata e lanciano gli incantesimi in modo inefficace o sprecando tanta energia inutilmente.
A cosa mi sto riferendo nello specifico? All'architettura dei processori dei computer portatili rapportata al loro form-factor.
Ora, per non scendere troppo in dettagli tecnici, vi semplifico il discorso il più possibile.
I processori dei computer, al giorno d'oggi, si dividono prevalentemente in due tipi diversi.
Il primo tipo si chiama x86, ed è un tipo di processore pensato più per i computer fissi (desktop), in grado di fare lavori pesanti senza badare troppo al consumo energetico.
Il secondo tipo si chiama ARM, ed è pensato per essere più efficiente nel consumo di energia e di conseguenza più freddo durante le sue operazioni e più adatto per i dispositivi a batteria.
Indovinate quale tipo di processore si trova nel 99% dei computer portatili? Esatto, x86. **Quello sbagliato**.
###### W.I.P. Continua...